##  显己则生　显照则死

云居膺云：“欲体此事，直似一息不来的人，方与那个人相应。若体得这个人意，方有少许说话分，方有少许行履分。暂时不在，如同死人，岂况如今论年论月不在？若能常在，愁什么家事不办？欲知久远事，只在如今，如今若得，久远亦得。”观云居膺所言，暂时不在，如同死人。彼不修道者不必论，即修道者，论年论月不在，真死人也。我所以常教人观自在，因反复叮咛，竟成露布，都不留心。以道眼观之，皆是死人，真可畏也。暂时此我不能在此，犹如死人一般，彼论年论月死去不在此者，这臭皮囊为鬼神与有道者见之，皆黄肿浮烂，臭秽不堪。吾人竟甘心日日拖这臭秽不堪之皮囊，而乐于死，而不一回心何也？思之思之，岂不泪下？


