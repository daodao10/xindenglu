##  佛与众生同一天真佛

客曰：“如何是玄旨？”曰：“天下之玄，还有玄于我者否？自无始以来至于而今，生生死死不可胜纪，只如浮云过目。成过恒河沙数诸佛，他不曾增。堕去恒河沙数众生，他不曾灭。即十方诸佛浩浩的来，使尽神通，一弹指粉碎去，无奈我何。即将铁围山地狱拘住他，不动足已纵横去矣。能建立天地万物佛国地狱众相，而此我不动，犹如太虚。天下之玄，还有玄于此我者否？虽尽百千万亿劫，尽诸佛所说，亦不能尽此我之玄，此所谓玄旨也。”


